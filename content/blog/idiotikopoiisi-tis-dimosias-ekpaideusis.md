+++
title = "Ιδιωτικοποίηση της δημόσιας εκπαίδευσης μέσα από την οπτική γωνία ενός μαθητή"
description = "Πάντονε η παραπαιδεία (φροντιστήριο, ιδιαίτερα κ.τ.λ) θεωρείτο ως κάτι σχεδόν απαραίτητο για κάθε έλληνα μαθητή. Οι γονείς απαιτούν από τα παιδιά τους να αφιερώνουν έως και τέσσερεις με πέντε ώρες του ελεύθερού τους χρόνου μέσα σε τέτοιους χόρους με σκοπό την ενίσχυση των επιδόσεων τους. Ποιές είναι ωστόσο οι μακροχρόνιες επιπτώσεις του συγκεκριμένου φαινομένου και άραγε βελτιώνει πράγματι την ζωή των μαθητών;" 

date = 2022-09-24

[taxonomies]
tags = ["άποψη", "εκπαίδευση", "ελλάδα"]
+++

### Εικόνα της τωρινής κατάστασης

Τα τελευταία χρόνια, όπως αποδεικνύεται εξάλλου από τον προϋπολογισμό του κράτους, η εκπαίδευση και ιδιαιτέρως μάλιστα η δευτεροβάθμια εκπαίδευση βρίσκονται σε υποχρηματοδότηση. Ακόμα και ως μαθητής ενός σχολείου της πρωτεύουσας, συνάντησα σημαντικές ελλείψεις καθηγητών, που σχημάτισαν διάφορα κενά στη σχολική ύλη. Οι υποδομές των σχολείων εξακολουθούν να είναι αδιανόητα υποστελεχομένες, ενώ η κατάσταση των σχολικών χώρων δεν συνάδει με τις ευρωπαϊκά πρότυπα.

Προφανώς για τους παραπάνω λόγους, οι γονείς διαφεύγουν στην παραπαιδεία προκειμένου να ενισχύσουν τις επιδώσεις των παιδιών τους με τελικό σκοπό την επιτυχία τους στις πανελλαδικές. Το σχολείο και το κράτους φαίνεται πως αποδέχονται πλήρως την αναποτελεσματικότητά τους, προωθώντας εκούσια την λειτουργία των φροντιστηρίων.

### Εμπειρία τρίτης λυκείου

Την παραπάνω φράση αποδεικνύει η εμπειρία μου ως μαθητής. Κατά την αρχή του έτους της τρίτης λυκείου, παρατήρησα πως οι ρυθμοί των καθηγητών αυξάνονταν συνεχώς. Οι διδάσκοντες λύνανε ασκήσεις με τύπους, τους οποίους οι μαθητές που στηρίζονταν αποκλειστικά και μόνο στη δημόσια εκπαίδευση δεν είχανε διδαχθεί ποτέ εντός του σχολικού χώρου. Τα κεφάλαια προχωρούσανε χωρίς να παρουσιάζεται εκ των προτέρων ή εκ των υστέρων η θεωρία, διότι οι εκπαιδευτικοί στην πλειονότητά τους βασίζονταν στο γεγονός του ότι η συντριπτική πλειοψηφία της τάξης (περίπου οι 23 στους 25) παρακολουθούσαν παράλληλα μαθήματα παραπαιδείας.

Κάπως έτσι λοιπόν, αισθανόμουνα στο περιθώριο. Οι μαθητές παρουσιάζονταν άκρως ανταγωνιστικοί μεταξύ τους και οι καθηγητές αρνούνταν κατηγορηματικά να διδάξουν το μάθημα όπως διδασκόταν τα προηγούμενα χρόνια του λυκείου.

### Αστοχίες της δημόσιας ελληνικής εκπαίδευσης

Γνωρίζοντας το ότι μια λεπτομερής αναφορά στις αστοχίες της δημόσιας εκπαίδευσης θα απαιτούσε την κοινοποίηση μιας ξεχωριστής αυτοτελούς ανάρτησης, θα είμαι σύντομος.

  - Το κράτους φαίνεται πως έχει δεχθεί την ύπαρξη του φροντιστηρίου και αρνείται να πράξει το οτιδήποτε για να αντιμετωπίσει την κοινωνική αυτή αδικία. 

  - Τα εκπαιδευτικό σύστημα αφοσιώνεται αποκλειστικά και μόνο στην εξεταστική απόδοση των μαθητών και όχι στην καλλιέργεια της γνώσης. Οι μαθητές υιοθετούν μια ανθυγιεινή στάση απέναντι στην απόκτηση βαθμών και επικαλούνται αντιπαραγωγικά μέσα όπως η αντιγραφή και η εξαπάτηση.

  - Θα πρέπει να υπάρξει αλλαγή στις ώρες των μαθημάτων. Τα θρησκευτικά θα πρέπει πιθανώς να ελαχιστοποιηθούν μετά από την ολοκλήρωση του γυμνασίου, ενώ η πολιτική παιδεία δεν θα πρέπει να καταργείται ύστερα από την πρώτη λυκείου. Το σχολείο πρέπει να προβάλλει τις σωστές αρετές και να σχηματίσει ενήμερους και συνεργαζόμενους πολίτες.

<br />

Είμαστε μια χώρα που αποτελείται πλέον από λιγότερους από δέκα εκατομμύρια πολίτες. Το εκπαιδευτικό σύστημα επηρεάζει άμεσα την μελλοντική γενιά των συμπολιτών μας και δεν θα πρέπει να αφήνεται στα χέρια των ιδιωτών. Ένα κράτους που σέβεται τους κατοίκους του, οφείλει να παρέμβει.
